---
layout: post
title: Lubiatowo 30.07.2021
date: 2021-07-30
---

## 4 godziny pływał po morzu bez zawijania do portu...  

Wujo Daro leci jutro o świcie do Białogóry. 
I wcale nie na prognozę leci, tylko do żony, do wnuczki, żeby w niedzielę zabrać ten cały majdan do domu. Więc sprzętu zabrać nie może.  
I tu ew. moja rola jako wozu zaplecza technicznego by była...  
Z tym że problem taki może być, że prognoza jest trochę za bardzo...  
Czyli cała operacja rozwija się (lub zwija) bardzo dynamicznie...  
MichalG  

Niech obraz przemówi. Dwie galerie tu:  

[![Fotki:](https://naspocie.pl/photorama/gallery/2021-07-30-Lubiatowo/pictures/223774228_2214459018694421_8592850221386590473_n.jpg)](https://naspocie.pl/photorama/gallery/2021-07-30-Lubiatowo/)  

Kilka refleksji z wiązanych z ostatnim weekendem na wybrzeżu i pływaniem & fotografowaniem w Lubiatowie.  

Wujo Micho, jeszcze raz dzięki za przyjazd z odsieczą i dowiezienie i odwiezienie sprzętu! 
Sam nie mogłem o siebie zadbać, bo w obie strony miałem pełną "wywrotkę" dużych i małych wczasowiczów z ich ulubionymi rowerkami, 
łopatkami i wiaderkami. Wiadomo jak piachu tyle to kopać trzeba!  

Trochę głupio mi z tymi fotkami, bo Wujo załapał się tylko raz i tylko jako aktor drugiego planu. 
Czerwono bordowy żagiel + żółta koszulka lidera. W sumie to sam sobie winien, bo mógł podjeżdżać bliżej obiektywu. 
Nie dziwota jednak ten brak entuzjazmu Wuja do parcia na szkło. 
Nazbyt częste przebywanie w przyboju przez nas dwóch wsiowych windsurferów byłoby brakiem rozumu. 
Zginęlibyśmy my i niechybnie pchły nasze. No ale nasze pchły nie chciały odpuścić, więc podjęliśmy tą nierówną walkę. 
Zresztą... tam daleko, co któraś locha też się łamać potrafiła... oj potrafiła! 
Tego fotki i widok z brzegu nie oddają. W tych strasznych, 
grzmiących hukiem dołach spokojnie mógłby zawrócić na ręcznym pekaes z Grójca i nikt by go nawet nie zauważył. 
Dodać należy, że tego sądnego (dla nas) dnia nasze żagle 4,0 i 4,3 dla nas były jakby nieco za prędkie i za narowiste... takie 3,7 - 4,0 byłyby chyba lepsze.  

Wieczór z piątku na sobotę to grill przy zaprzyjaźnionej przyczepie na kempingu w Białogórze. 
Wujo co alkoholu w zasadzie nie tyka, tyknął fest lufę z "whiskaczem" jak przedszkolak lemoniadę. 
To zrozumiałe po takich morskich atrakcjach! 
Miałem wrażenie, że potrzebował wstrząsu, odreagowania i jakby trochę świętował... że drugi raz się narodził... że nagle ujrzał jak na dłoni całe swoje piękne życie... 
Zupełnie jak ktoś kto w ostatnim momencie uciekł w bok przed pędzącym pociągiem towarowym prowadzonym przez naćpanego maszynistę. 
Byłem wzruszony. Nawet uroniłem łzę... i ta łza wpadła mi do szklanki... i moja angielska wóda stała się słabsza... delikatniejsza... mniej siekała... jakież to piękne...  
I w ten to subtelny sposób dzięki Wujowi mniej mi potem w głowie szumiało... prawie w ogóle...   
Brawo Wujo! Brawo on!

W sobotę też pojechaliśmy do Lubiatowa, choć prognoza nie rozpieszczała. I tak byliśmy w okolicy, ostatni dzień nad morzem więc czemu nie. Lepsze to niż leżeć na kocu albo przybić sobie stopę do piachu wbijając parawan. Wujo 5,0 ja 5,3. Fal brak i kierunek trochę on. Ledwie godzinkę udało się poobcować z wilgocią, a potem nagłe przerwy w ślizgu kazały się wylogować.
Podsumowując warto było. Przez duże W i duże B.
DarekF  
